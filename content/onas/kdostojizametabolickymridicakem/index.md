---
title: "Kdo stojí za Metabolickým řidičákem?"
description: "Kdo dělá Metabolický řidičák"
authors:
  - "andy"
date: 2023-04-20
draft: true
tags: ["metabolický řidičák", "jídlo", "vaření", "wellbeing", "zdraví"]
---


Ahoj! Jsme Andy a Peťo, manželé, lékařka a informatik. Máme dvě skvělé děti, Elišku a Ríšu. Kromě jiného nás pojí láska k jídlu a vaření a jídlo je u nás doma velkým tématem. Nekupujeme ultrazpracované potraviny, vaříme ze základních surovin a jsme nadšení amatéři stran domácích řeznických a uzenářských výrobků. Pro nás oba byl vztah k jídlu vždy komplikovaný a ušli jsme každý svoji dlouhou cestu. Andy bojuje se záchvatovitým přejídáním a atopickým ekzémem, Peťo trpěl celý život nadváhou, zhubl téměř 5O kilo a váhu si nyní drží. Tuto stránku a YouTube kanál Metabolický řidičák jsme se rozhodli založit proto, protože jsme zjistili, že v tom nejsme sami. Že váhu řeší každý. Že jídlo řeší každý. Že spousta lidí k jídlu nemá zdravý vztah. A my bychom chtěli sdílet naše příběhy, abychom ukázali, že to jde. Také vytváříme metabolická videa, protože mít alespoň základní informace o tom, jak to v našem těle funguje, je klíčové. Na dobrém jídle záleží!

## Andy
Jsem lékařka, je mi 31 let a k jídlu mám pochroumaný vztah. Na vysoké škole jsem začala trpět jednou z poruch příjmu potravy, záchvatovitým přejídáním. Měla jsem tehdy o 20 kilo víc než dnes a jídlo kompletně ovládalo můj život. Později jsem začala chodit na psychoterapii a tím začala moje cesta ze začarovaného kruhu ven. Zároveň celý život bojuju s atopickým ekzémem, který se mi rapidně zhoršil s nástupem do práce a s těhotenstvím. Jsem přesvědčená o tom, že se na tom zhoršení podílelo i moje přejídání. Dnes podstupuji biologickou léčbu, která mi hodně pomáhá a snažím se svůj vztah k jídlu neustále zlepšovat. Stále mám tendenci vyhledávat jídlo, když jsem v psychické nepohodě, ale konečně mám pocit, že mě jídlo neovládá. A moc si to užívám!

> Celý můj příběh o záchvatovitém přejídání najdete zde:

## Peťo
Jsem informatik, je mi 36 let a celý život jsem trpěl nadváhou. Několikrát se mi povedlo zhubnout, ale zase jsem jojo-efektem nabral zpět. Nejhorší pro mě bylo období během covidu, kdy jsem zůstal pracovat doma a dostal jsem se na nejvyšší váhu v životě. Úplně náhodou jsem narazil na video na YouTube o přerušovaném půstu a ketogenní dietě a rozhodl jsem se to vyzkoušet. Povedlo se mi díky tomu shodit téměř 50 kilo! 